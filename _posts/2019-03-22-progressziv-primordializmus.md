---
layout: post
title: Natus Demográfiai Társaság: progresszív primordializmus
---

# Mi a primordialitás?

Primordialitás szó alatt azokat a tartalmakat értjük minden előjeltől mentesen, melyek az embernek a természetből a történelembe lépésekor, természeti meghatározottságként megjelenve csontosodtak emberi tulajdonságokká, intézményekké, és mint ilyenek, nyilvánvalóan evolúciós jelenségek. A primordiális az őseredeti; az emberhez, mint természeti lényhez tartozó ösztönös, veleszületett, evolúciós tartalmak, melyek ellen az ember mint a történelem alanya többször fellázadt, melyekkel többször szembement, többször elhitette magával, hogy független ezektől, vagy megváltoztathatja ezeket.

Heidegger a lehető legszebben fogalmazza meg ezt a primordialitást. Azt mondja, csupán a szív láthatatlan bensőségében jut az ember azoknak a dolgoknak a közelébe, amelyeket szeretni kell: az ősök, a holtak, a gyermekkor és az utódok közelébe. Mindez ráadásul a leglényegibb természetünkből ered, annak is a legeslegtisztább, legarchaikusabb rétegéből: az örökletesből. A zseniális Lorenz idézi tanára, Oscar Heinroth megállapítását: családunkkal és idegenekkel szemben a szerelem és barátság megszerzésénél tanúsított viselkedésünket sokkal nagyobb mértékben mozgatják veleszületett tényezők, mint azt egyáltalán sejtenénk.“ Az érzékelés minden fajtája a saját és az idegen között különböztet, és az idegennek a sajáthoz való helyzetét megállapítani ugyanolyan jó szolgálatot tesz a kutya szimata, az őz hallása, a sas szeme vagy a mi primordiális felismeréseink. Az ember és ember közötti különböztetés a leszármazás és annak nyilvánvaló jegyei alapján szintén a legkevésbé sem „modern” találmányok. Altruizmusunk természeti, és a közösség iránti igényünk is természeti, belénk programozott. Ezek az ősvilágból felénk nyúló „maradványok” nem avítt atavizmusok, hanem valójában egészséges természet-ösztönök, mint a síró gyerek reakciója, amikor idegen felnőtt hajol a bölcsője fölé. A vérnek, a nemnek, a családnak, törzsnek, az ösztönöknek őseredeti a hatalma: ezek mint az élet láthatatlanul uralkodnak minden más felett, kémiai reakcióként, biológiai determinizmusként. Az ember gyárthat szép, fennkölt vagy épp kevésbé fennkölt képzeteket, mint amilyen az individuum szentsége vagy a minden ember egyenlőségének ideája: az élet, a természet törvényei, a primordiális tények azonban nem változnak meg általuk.

Ma a tudománynak, a biológiának, a számítógépes modellezésnek, a komplex hálózatos elméleteknek, az etológiának, humángenetikának köszönhetően jobban értjük ezeket a primordializmusokat, mint valaha, jobban igazolja őket a tudomány, mint valaha, mégis: jobban eloldódunk tőlük, mint valaha. Átalakult képzetű generációnk ugyanis mérhetetlen eloldódottságának maximumát elérve bőszen nekiesett annak, ami ebből a primordialitásból, a létezés őseredeti képleteiből megmaradt: a vérségi és idejétmúltnak kikiáltott természeti-történelmi kategóriáknak, tulajdonképp egész hatalmas, természeti és történelmi örökségének, ezzel saját vitális sejtjeit és szöveteit roncsolva szét. A nagy akarat és annak tisztelete, a természetes hierarchia, a nagyság iránti ösztön, a közeli előtérbe helyezése a távolival szemben, a közösségi iránti vágy, az eredet számontartása: mind-mind olyan ösztön, melyet ma patológiásként azonosítanak. Ennek szellemében pl. a nyugati gondolkodást máig meghatározó ún. Frankfurti Iskola a család, nemzet, vallás és etnikai háttér tradicionális kulturális formáihoz ragaszkodás felszámolására hív fel az új, multikulturálissá alakítandó terápiás államokban. A primordiális női és férfi szerepek is vita tárgyát képezik. Ismerjük a politikai mantrát, a nők „nem szülőgépek”, ahogy a társadalmilag hagyományosan megerősített két férfiszerep, a harcos és a családfenntartó helyett is új ’szerepek’ kívánatosak. Ez utóbbiak eredményeképpen nem születnek gyermekek, míg a férfiak kimondottan félénkek lettek, esetlenek, és rátermettség, határozottság valamint a szociális kapcsolatokhoz nélkülözhetetlen alapvető társadalmi készségek híján nem is mernek bizalmas kapcsolatokat létesíteni. A WHO, az Egészségügyi Világszervezet most éppen odáig ment, hogy a nőknél átlagosan hamarabb haló férfiak klasszikus, primordiálisan férfias ideáit, a kockázatkereső viselkedést, a konfliktusok felvállalását és a segítségkérés, önsajnáltatás hiányát hibáztatják az áltagosan valamivel rövidebb férfiéletért. Nyugaton iskolásoknak, vagyis a legalakíthatóbb korosztálynak indítanak olyan tréningeket, „felvilágosító programokat”, melyek a primordiálisan férfias normákról, tehát lényegében az egészségesről és a természetesről beszélik le ezeket a befolyásolható kisembereket, a természetes férfias normákat mint „mérgező férfiasságot” (toxic masculinity) ítélve el. Pontosan abban a szellemben, ahogy a Frankfurti Iskola szerint a család iránti büszkeség megnyilvánulásai „egy totalitárius család felállítását jelenti az egész világgal szemben”.

# A kaszással, ki holnap elragad

Az egyén, az individuum szabadságának a nevében a család és az utódvállalás is támadás alatt áll, pedig ez a legfontosabb primordialitás. Az ember nem a minden természeti determinizmusból kiszakított korlátlan szabadság, hanem egy végtelen leszármazási láncolat része. Ez a DNS-örökítés misztikus lánca: a gyermek részben maga az anya, aki részben maga a nagyapa, és így tovább. Az élet végtelenül hömpölygő folyamába és a kozmosz rendjébe tehát szervesen ágyazódunk: a leszármazás kötelékén keresztül, mely egy természetes kötelék. Ez az emberen, állaton, növényen egyaránt keresztülhömpölygő DNS-folyam elképzelhetetlenül hatalmas: a Földön nagyjából harmincmillió faj létezik, még ma is fedezünk fel új fajokat. Ez a harmincmillió faj az összes valaha élt faj egy százalékát teszi talán ki. Ez azt jelenti, hogy harmincmillió élő elágazása van ugyanannak a hatalmas DNS-folyamnak, és – legalábbis ahogy ma tudjuk – összesen hárommilliárd ága létezett, de számtalan ága apadt ki az idő folyamán. Az ősök végtelen láncolata az élet maga, a valóság; és mi az ő DNS-üket, az ősök DNS-ét hordozzuk. Állat veszendő, ember veszendő, te magad is veszendő vagy, figyelmeztet a germán hősi ének az Eddában. Az élet folyamának a szempontjából az egyedek csupán partok, melyeken az élet keresztülhömpölyög. Az egyedek élete során tett, tapasztalt dolgok kevés kivételtől eltekintve nem érintik az élet hömpölygő folyamát, a DNS-t: az egyedi, illetve a környezeti nem öröklődik! Sokkal nagyobb tisztelettel és értéssel kell hát, hogy az örökletes felé forduljunk.

A család, nagycsalád, törzs, nemzet – így, ebben a sorrendben távolodva – ez élet ezen végtelen folyamába illeszkedő természetes láncolatot jelent, melyet az utódvállalás, a leszármazás fűz össze. A leszármazás, a családfa egy tény, aminek közelség-távolságkijelölő jelentősége van. Ha a tudományos aggályok ellenére elfogadjuk, hogy a mitokondriális DNS alkalmas egy közös anyai homo sapiens ős beazonosítására, az akkor is legalább 200.000 éve élt, mely az időben visszafele első közös őst feltételezi, tehát nem az összeset, vagy a legrégebbit. Ezzel szemben ugyanannak a nemzetnek az ősei (valamennyi őse) az utolsó ötszáz éven túl nagyjából megegyeznek, a közép-kelet-európai kis nemzeteknél még ennél is hamarabb futnak össze ezek a leszármazási szálak. A nemzetünk legtávolabbi tagjától is maximum 500 évnyi leszármazási vonal választ el, a szűkebb etnikumunk, nemzetségünk, törzsünk legtávolabbi tagjától annyi sem. E leszármazási lánc alapegysége a család.

E képzeletbeli egyenesen, mely az éntől indul, és a közelitől a távoli felé halad, minden kapcsolódás szerves – és biológiai. Míg a születése után az őzgida vagy az elefántborjú perceken belül talpra áll, biológiai értelemben „kész van”, addig az emberi csecsemő kilenc hónaposan koraszülötten születik. Alig lát, „nem nőtt be a feje lágya” (a mondás pontos, ugyanis a születéshez szükséges rugalmasság miatt a koponyacsontok valóban nem forrnak össze, csak a születés után 1 évvel), és 100%-osan az anya gondozására szorul. Az anya épp ezért az apa, illetve a nagycsalád, a társadalom gondozására. Ez a lényegében biológiai determinizmus a család, illetve a közösség (etnosz) szükségessége mellett hat, annak jelentőségét erősíti a történelemben. Az evolúció következményként a magatehetetlen csecsemőkről és az anyákról gondoskodó vérségi közösség, a nagycsalád és a kiterjesztett nagycsalád tudata, az etnosz szükségessége irányába hatott.

Pontosan ezért a történelem kezdetén nem véletlenszerű individuumok, nem társadalmi osztályok, pláne nem valamiféle „egyetemes emberiség” lépett ki a természetből, hanem nemzetségek, törzsek és népek. Méghozzá öntudatos törzsek és népek: a történelem kezdetekor felbukkanó Jerikó falai és katonai erősségei éles lehatárolásról, a politikai alapképletéről (mi/ők) mesélnek. Értsük meg a falak szimbólumát! Már itt a társadalmi „osztályok” (ha ilyenek voltak egyáltalán) mind a falakon belül helyezkednek el, az összes többi törzsre és népre pedig (függetlenül osztályaiktól, individuumaiktól) egységesen a falak résein kémleltek kifelé. Ahogy az eredeti római családok gondosan számon tartják származásukat, a honfoglaló magyarság is a leszármazás tudata szerint rendeződik. László Gyula úgy fogalmaz: „bizonyos fenntartással azt mondhatnám, hogy a honfoglalók magyar állama népi-családi állam volt s mint ilyen, egyúttal tökéletes érdekközösséget képviselt … szerkezete és rendje azonos volt a magyar nagycsalád rendjével.”

A család, nagycsalád, törzs, nemzet: a kozmoszhoz tehát ezeken keresztül kapcsolódunk, ezeken a kötelező szobákon keresztülhaladva jutunk el. A gyermek részben maga az anya, aki részben maga a nagyapa, és így tovább. „A kaszással, ki holnap elragad / csak úgy dacolhatsz, ha gyermeked marad”, hirdeti Shakespeare zseniális szonettje. Az ősök vére köti össze a nemzedékek sorait és kapcsolja össze a Sors, a taktus, az idő nagy összefüggéseivel. Ezeket a természetes kötelékeket elszakítani esztelenség; ezek szétszakításával az embert a kozmoszból tépi ki az individualizmus, az „egyén szabadsága”, vagy az emberek képzelt egyenlősége. Ez egy természeti fókusz: a primordiális, a természeti egészen biztosan előrébb rendeli kezelni a családot és a származást, mint az egyetemes emberiséget, a közelebbit a távolabbihoz képest.

# Szülő1, szülő2

Ennek a természeti fókusznak szükségszerű alapegysége tehát a család, melyhez a tudományos forradalom idején, felvértezve a zoológia, biológia, antropológia ismereteivel ideje végre ilyen módon, biológiai-természeti szempontból közelíteni. A család célja az, ami az idővel, a „kaszással” való dacolás legfontosabb eszköze is: a gyermek. Aki szerint nem ez az elsődleges, az egyszerűen azt az okot tagadja, amiért a természetben – a valóságban – a család létrejött. A család elsődleges természeti-biológiai funkciója az embernél, akárcsak a természetben mindenhol a reprodukció, méghozzá a lét mindenkori kihívásaival szembeni folyamatos versenyfutás okán a minőségjavulás, tökéletesedés reményével. A házasság egészséges esetben egyrészt éppen ezen organikus primordialitás ("a kaszással, ki holnap elragad") másrészt az önmagunk fölé teremtés (a nálunk jobb utód) akart, akaratlagos intézménye.  család nem szülő1 és szülő2, hanem apa és anya, férfi és nő kiteljesedő minősége a gyermekért. Mint ilyen, a férfi és a nő a saját képességeivel, értékeivel alárendelődik a családnak mint új, közösen létrehozott, akart intézménynek. Mindenki azzal, ami ő maga, ami nyilván nem azonos, nyilván nem is egyenlő, de valahol komplementer, és optimálisan egymást erősítő. Az immáron a családot is elért individualista-áldemokratikus rombolás a családot alkotó két ember közötti természetes rangkülönbségeket a mélyebb érzelmeket megakadályozó frusztrációnak tekinti. Enélkül pedig az emberi szeretetnek az a legtermészetesebb formája sem működik, ami egy család tagjait összeköti, mint Lorenz figyelmeztetett rá. A szigor, hierarchia igénye egy gyermekben a demokratikus neveléssel szemben szintén kétség kívüli. Lorenz szerint az emancipációs egyenlőségesdi egyik következménye, hogy a szülő mint a természetes (vérségi, törzsi-nemzetségi) hierarchia mintája helyett sokkal inkább torz mintákat kap a gyermek.

# Más gyereke nem a Te gyereked

Sokan azzal legyintenek mindenféle demográfiai aggodalomra ma, hogy „de hisz’ hétmilliárd ember él a Földön, nincs itt semmiféle népességhiány”. Nekik akkor lenne igazuk, ha a más gyermeke és a saját gyermek teljesen azonos, felcserélhető, csereszabatos lenne. Vajon tényleg így van? Létezik-e generikus, vagyis általános értelemben vett ’ember’? Ha körülnézünk, világos – és ez aligha meglepő állítás – hogy az emberek mint egyének nemcsak körülményeik, de erényeik és hibáik, jellemük, tehetségük és képességeik, tulajdonságaik tekintetében is lényegesen különböznek egymástól. A tapasztalás az, hogy nagyon nem vagyunk egyenlőek. Kiemelkedően fontos ontológiai alapmegállapítás ez, melynek ráadásul az egyik fontos eredője – a genotípus – örökletes; ezt egészítik ki aztán a tanult minták, környezeti hatások, maga az egész kultúra, mely az ember legfontosabb hozzáadottértéke, és amely erős kötelékekkel köt össze minket a térrel és idővel.

Éppen ezért a más gyereke nem a te gyereked. Nem téged pótol, nem neked hosszabbítja meg a létezésedet, hanem valaki másnak. Minél távolabbról jön, annál kevésbé láthatod magadat benne. Más gyerekével nem Te dacolsz a kaszással, hanem az a valaki más.

# Progresszív primordializmus

Az utódvállalás tehát primordializmus, őseredeti természeti igazság, ezzel kapcsolódsz a létezéshez. A kaszással, ki holnap elragad, csak úgy dacolhatsz, ha gyermeked marad; más gyereke pedig nem a Te gyereked. Ez a három alapvető világnézeti felismerés olyan üzenet, melyet tudatosítani szükséges a mai magyarországi és nyugat-európai demográfiai válság, és a mögötte meghúzódó általános értékvesztés idején.

A Natus Demográfiai Társaság ezért tűzte ki azt a célt, hogy lehetőségeit felhasználva felhívja a figyelmet az utódvállalás fontosságára. Ehhez, modern, progresszív, a különböző tudományterületeket, diszciplinákat közelítő szemléletmódra van szükség, ugyanilyen modern, progresszív, interdiszciplináris megoldásokra.

Ez a Natus Demográfiai Társaság által felvállalt és képviselt interdiszciplináris, progresszív primordializmus.
